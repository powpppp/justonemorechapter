##บทที่ 1029 มีแฟนคลับก่อเรื่อง!
ทานตะวันเดินลงจากเวทีไปทั้งอย่างนั้น!
เมื่อแฟนคลับทั้งหลายของหลีอวี้เห็น ก็แทบใจสลาย!
“พี่หลีอวี้!”
“หลีอวี้!”
“คัดหลีอวี้ออกได้ยังไง?”
“เล่นไม่ซื่อ!”
“มันต้องเป็นแผนกำจัดพี่หลีอวี้แน่ๆ!”
“ไม่ยุติธรรม! นี่มันไม่ยุติธรรม!”
แฟนคลับเดนตายบางคนไม่ยอมรับ เริ่มตะโกนเอะอะ เจตนาหาเรื่อง!
หูเฟยและทีมรายการเห็นแล้วก็ส่ายหน้า นี่คือสิ่งที่เรียกว่าตัวศิลปินเป็นเช่นไรแฟนคลับก็เป็นเช่นนั้น ศีลธรรมของหลีอวี้นั่นแหละที่มีปัญหา เล่นนอกกติกา เพื่อจะดึงความนิยมด้วยการแข่งชนะ ‘เดอะแมสก์ซิงเกอร์’ ถึงกับเล่นสกปรกทุกวิถีทาง ดูจากแฟนคลับของเขาเหล่านี้แล้ว มาตรฐานจิตใจแต่ละคนก็พอกัน ไม่รู้กาลเทศะ ยิ่งไปกว่านั้นคือไม่รู้จักเคารพผู้อื่น
ทีมรายการต่างกำลังคิดถึงอาจารย์จางเย่
ดูอย่างแฟนคลับของอาจารย์จางเขาสิ ในยามปกติก็ไม่ได้ออกมาเต้นแร้งเต้นกาสนับสนุนอะไร ตอนอาจารย์จางเจอเรื่องซวยนิดๆ หน่อยๆ พวกแฟนคลับก็ยังมาเยาะเย้ยซ้ำเติมเล่นหัวก่อนใคร ทั้งเอะอะมะเทิ่ง เต็มไปด้วยความสนุกสนาน แต่เมื่ออาจารย์จางเจอปัญหาใหญ่เข้าจริงๆ พวกแฟนคลับก็ไม่พูดมาก ร่วมแรงร่วมใจกันพร้อมเพรียง เพราะพวกเขารู้ว่าอะไรเรียกว่าให้ความเคารพ แยกแยะกาลเทศะชัดเจน เวลาไหนล้อเล่นได้ เวลาไหนควรโวยก็โวย พวกเขาชัดเจนยิ่งกว่าใคร!
นี่คือความต่างชั้น!
มันต่างกันตรงนี้!
……
ดอกไม้จีนในวันวานถอดหน้ากากออกแล้ว!
เหล่าแขกรับเชิญแปลกใจสุดขีด!
“เป็นคุณเองเหรอ?”
“เอ๊ย ที่แท้ก็คุณนี่เอง!”
เฉินกวงรู้จักเขา
เอมี่เองก็รู้จักเขา แต่ไม่นับว่าคุ้นเคย
ดอกไม้จีนในวันวานไม่ถือว่าเป็นหน้าใหม่ที่เพิ่งเข้าวงการแต่อย่างใด ความจริงเขาก็ปะปนอยู่ในวงการดนตรีมาได้สามสี่ปีแล้ว แต่ก่อนนี้ไม่เคยประสบความสำเร็จยิ่งใหญ่อะไรนัก ชื่อเสียงไม่แน่นอน ช่วงหนึ่งปีมานี้ก็เคยร้องเพลงประกอบภาพยนตร์และละครโทรทัศน์อยู่หลายเรื่อง และโชคดีของเขาที่ภาพยนตร์และละครเหล่านั้นล้วนโด่งดัง ทำให้บทเพลงของเขาดังไปด้วย เมื่อเอ่ยชื่อเขาขึ้นมา อาจจะมีผู้ชมและประชาชนไม่น้อยที่รู้จัก แต่ถ้าพูดถึงผลงานในด้านอื่นของเขา คนส่วนใหญ่ความจริงแล้วไม่เคยฟังมาก่อน!
“ฉันเคยฟังเพลงของเขา!”
“ฉันชอบเขาล่ะ!”
“ร้องได้ไม่เลวจริงๆ!”
“นั่นสิ เพียงแต่คู่ต่อสู้แข็งแกร่งเกินไป!”
ผู้ชมมากมายต่างส่งเสียงปรบมือ!
อย่างไรก็ตามพวกแฟนคลับของหลีอวี้กลับส่งเสียงโห่ หลายคนก่อความวุ่นวาย เอะอะโหวกเหวก ทางสถานี BTV จึงได้แต่ส่งคนไปปรามพวกเขาลง!
ด้านล่างเวที
โจ๊กเกอร์กลับมาแล้ว
ดอกไม้ต้องฝน ปวยเล้ง และคนอื่นๆ อยู่กันพร้อมหน้า
ดอกไม้ต้องฝนยื่นมือออกมา “ยินดีที่ได้ร่วมมือ?”
โจ๊กเกอร์จับมือกับเธอ “ยินดีที่ได้ร่วมมือ”
ปวยเล้งร้องอุทาน “คุณสองคน ทำคนระทึกจริงๆ!”
โจ๊กเกอร์กับดอกไม้ต้องฝนต่างส่ายหน้าหัวเราะ
หลีอวี้เอ๋ย!
แม่งเป็นถึงหลีอวี้เชียวนะ!
โดนคนทั้งสองเขี่ยออกไปแบบนี้เสียแล้ว? โดนคัดออกไปแล้ว?
โดยเฉพาะโจ๊กเกอร์ เผชิญหน้ากับนักร้องเพลงกวางตุ้งที่ครั้งหนึ่งเคยเป็นถึงศิลปินระดับ A เชียวนะ? นี่ นี่ คนคนนี้เป็นเทพองค์ไหนกันหนอ? ถึงได้สามารถเล่นงานหลีอวี้จนไม่กล้าแม้แต่จะถอดหน้ากาก?
ความจริงถ้าหากโจ๊กเกอร์เอาชนะหลีอวี้ไปด้วยเพลงจีนกลาง หลีอวี้ก็อาจจะไม่ทำแบบนั้น น่าจะยังพอถอดหน้ากากออกได้ เพราะถึงอย่างไรเขาก็มาเวทีนี้เพื่อชื่อเสียง การเปิดเผยตัวตน ย่อมช่วยให้เขาสร้างชื่อเพิ่มขึ้นได้แน่นอนแม้จะพ่ายแพ้ก็ตาม แต่หลีอวี้กลับไม่อาจถอดหน้ากาก เพราะเขาไม่มีทางถอดได้แล้วนั่นเอง โจ๊กเกอร์ผู้นี้ช่างเหี้ยมโหดนัก! ไม่เพียงสับมีดลงไป แต่ยังสับซ้ำจนเหี้ยน! ทั้งเพลง ‘ชีวิตไม่ได้มีเพียงเท่านี้’ หรือ ‘รักเธอจริงๆ’ ล้วนเป็นการตบบ้องหูทับถมผลงานของหลีอวี้ซ้ำแล้วซ้ำเล่า! กระทั่งเพลงกวางตุ้งที่หลีอวี้ถนัดที่สุด ก็ยังถูกเขาเอาเพลงกวางตุ้งมาเป่ากระจุย! หากเปลี่ยนเป็นคนอื่น ในเวลานี้ก็คงไม่ถอดหน้ากากเหมือนกัน!
จะถอดได้ยังไง!
ใครจะไปทนถอดได้กัน?
หานฉีเข้ามาหา “อาจารย์คะ!”
โจ๊กเกอร์มองเธอ “ไง”
เสียวหลวี่วิ่งเข้ามาอย่างตื่นเต้น “โจ๊กเกอร์ คุณชนะแล้วจริงๆ เหรอคะ?”
หานฉีพูดออกมาอย่างอยากลำบาก “ฉัน...คุณ…”
ต้าเฟยตามเข้ามา “เพลง ‘รักเธอจริงๆ’ นั่นทำเอาเสี่ยวหานร้องไห้อีกแล้วล่ะครับ! ที่จริงผมเองก็ร้อง ดีจริงๆ เพลงนี้ดีต่อใจจริงๆ ครับ!”
ความจริงหานฉีกับต้าเฟยปกติฟังเพลงเป็นประจำ แต่ไม่เคยร้องไห้มาก่อน พวกเขาไม่เคยคิดว่าแค่ฟังเพลงเพลงหนึ่งจะทำให้คนน้ำตาไหลได้? จวบจนกระทั่งบัดนี้ได้มาฟังการแสดงของโจ๊กเกอร์สดๆ ฟังการแสดงของดอกไม้ต้องฝนและคนอื่นๆ ในที่สุดพวกเขาก็กระจ่าง ฟังเพลงที่ร้องสดกับเพลงที่ฟังอยู่บ้านให้ความรู้สึกแตกต่างกันโดยสิ้นเชิง เพลง ‘รักเธอจริงๆ’ ของโจ๊กเกอร์นี้ มันช่างสั่นสะเทือนอารมณ์จริงๆ!
ปวยเล้งร้องชื่นชมอีกครั้ง “คนแบบไหนในวงการดนตรีกันนะ ถึงสามารถเขียนเพลงแบบนี้ออกมาได้?”
ดอกไม้ต้องฝนโพล่งออกมาโดยไม่คาดคิด “คงไม่ใช่จางเย่เขียนเพลงให้นายหรอกนะ?”
จางเย่สะดุ้งเฮือก แล้วทำทีหัวเราะกลบเกลื่อน ไม่กล้าพูดอะไร
ไม้ใกล้ฝั่งว่า “อืม จางเย่แต่งเพลงได้ร้ายกาจมาก แต่เขาไม่ขยับปากกาให้ใครง่ายๆ หรอก” แล้วหันมองโจ๊กเกอร์ “ช่างเถอะ นายไม่อยากบอกพวกเราก็ไม่ถามแล้ว”
พวกเขาเดาไปมากมาย แต่ไม่มีใครคิดเลยว่า คนตรงหน้านี้ความจริงก็คือจางเย่เอง!
ไม่ไกลออกไป เสียงของต่งซานซานลอยมา “ต่อไป เป็นศึกตัดสินแชมป์ประจำสัปดาห์นี้”
……
หนึ่งชั่วโมงให้หลัง
การอัดรายการเสร็จสิ้น
จางเย่เปลี่ยนเสื้อผ้าเรียบร้อยตั้งแต่ตอนไหนไม่ทราบ ถอดทั้งรองเท้าและหน้ากากเก็บแล้ว เดินไปที่โซนสตาฟ
สตาฟหลายคนเห็นเขาก็ทักทาย
“อ๊ะ อาจารย์จาง!”
“ไม่เห็นคุณเลย ไปอยู่ไหนมาคะ?”
“คุณเห็นการอัดรายการวันนี้หรือยังครับ? ร้อนแรงจริงๆ!”
“ดอกไม้ต้องฝนได้เป็นแชมป์ประจำสัปดาห์ที่สามแล้ว!”
“ความจริงโจ๊กเกอร์ก็มีโอกาสหรอก”
“อาจารย์จาง ดูเหมือนผู้กำกับหูจะตามหาคุณอยู่นะ”
สตาฟรายการเดิมทีก็ยุ่ง งานก็มีมาก จึงไม่มีใครสนใจจางเย่ ดังนั้นเวลาที่เขาปรากฏตัวกะทันหันหรืออยู่ๆ ก็หายไปจึงไม่มีใครสังเกต
ในออฟฟิศห้องหนึ่ง
จางเย่มาหาหูเฟย เมื่อเข้าไปในห้อง ก็เห็นพ่อแม่และเหล่าน้องสาวอยู่ด้วย ไม่ต้องถามเลย หูเฟยต้องเป็นคนพาพ่อกับแม่และครอบครัวมาจากที่ห้องอัดเป็นแน่
จางเย่ยิ้ม “พี่หู”
หูเฟยชี้ไม้ชี้มือใส่เขา “พ่อแม่เธอตามหาเธอตั้งนานแล้ว เธอนี่ผลุบๆ โผล่ๆ เสียจริง”
จางเย่กล่าว “ผมก็อยู่ในห้องอัดตลอดเวลานั่นแหละ พ่อ แม่ ไปกันเถอะ”
พ่อกับแม่หันไปร่ำลาหูเฟย
หูเฟยยิ้มบางๆ “คุณน้าคุณอา มีเวลาก็แวะมานะครับ” แล้วหันไปหาพวกน้องสาวของจางเย่ “อยากมาดูรายการที่ห้องอัดเมื่อไร พวกเธอก็มาได้ตลอดนะ หึหึ ไม่ต้องผ่านพี่เธอหรอก ต่อไปก็มาหาฉันโดยตรงได้เลย ฉันจะพาพวกเธอเข้าไปเอง” สิทธิพิเศษเช่นนี้ แม้แต่ผู้ช่วยผู้กำกับยังไม่มีสิทธิ์ ทั้งทีมมีเพียงครอบครัวของจางเย่เท่านั้นที่ได้สิทธิ์นี้ และไม่ว่าผู้ใดก็ไม่คัดค้าน
น้องเล็กร้องว้าว “ขอบคุณค่ะพี่หู!”
จางเย่อ้าปากค้าง “ขอบคุณอะไรเล่า มาครั้งเดียวก็พอแล้ว คิดจะมาทุกตอนเลยรึไง?”
น้องสาวคนเล็กทำปากจิ๊ “พี่ชาย ขี้ตืด!”
จางเย่ถลึงตาใส่ “คนเขายังต้องทำงาน อย่ามาวุ่นวายน่า”
หูเฟยกล่าวร่าเริง “พวกเธออย่าไปฟังเขา อยากมาก็มา ฉันเป็นหัวหน้า ทั้งทีมต้องฟังคำสั่งฉัน!”
พวกน้องสาวต่างร้องดีใจ!
เมื่อเดินออกมาข้างนอก
แม่ก็ถอนหายใจอย่างสมใจ “ฟังจนเต็มอิ่มเลยจริงๆ!”
จางเย่ยิ้ม “พอใช้ได้ไหม?”
“ใช้ได้เกินไปเลยล่ะ!” วันนี้แม่รู้สึกประทับใจมากเป็นพิเศษ “โดยเฉพาะเพลง ‘รักเธอจริงๆ’ ของโจ๊กเกอร์นั่นน่ะ ไอ้หยา ทำฉันร้องไห้เป็นสายฝนเลย” จากนั้นก็เหลือบมองลูกชายตน แล้วแม่ก็ส่ายหน้า “ดูคนเขาแล้ว มาดูแก เมื่อไรแกจะร้องเพลงให้ฉันกับพ่อแกฟังบ้างล่ะหา!”
น้องสามคนเล็กหัวเราะพรวด “เสียงเป็ดของพี่ชายหนูแบบนั้น ถ้าเขากล้าร้อง คุณน้าจะกล้าฟังเหรอคะ?”
แม่พยักหน้าอย่างจริงจัง “ก็จริง อย่างนั้นไม่ต้องร้องดีกว่า”
ทั้งครอบครัวพากันหัวเราะ
จางเย่ถลึงตา ดีดหน้าผากน้องคนเล็กไปทีหนึ่ง “ยังจะมาล้อเลียนฉันอีก?”
ใกล้จะถึงประตูทางออกแล้ว ฉับพลันนั้น ก็ได้ยินเสียงเอะอะโวยวายดังมา
ด้านนอกประตูมีการทะเลาะกัน!
มีวัยรุ่นชายหญิงจำนวนสิบกว่าคนกำลังตะโกนโหวกเหวกอยู่ตรงนั้น!
“เล่นไม่ซื่อ!”
“พวกแกวางแผนสกปรก!”
“แชมป์สัปดาห์นี้ควรเป็นหลีอวี้!”
“เรื่องอะไรมาคัดพี่หลีอวี้ออก?”
“โว้ย! โมโหจะตายแล้ว!”
“วันนี้ต้องมีคำอธิบายให้พวกเรา!”
“พี่หลีอวี้จากไปแบบใจสลาย พวกแกต้องรับผิดชอบ!”
“เรียกหัวหน้าแกมา!”
“ใช่ ไปเรียกหัวหน้าพวกแกมา!”
คนจำนวนสิบกว่าคนนี้ขวางอยู่ตรงประตูทางเข้าออกพนักงาน ไม่มีใครไปไหน เมื่อพวกเขาขวางอยู่เช่นนี้ พนักงานคนอื่นก็ออกไปไม่ได้!
มีสตาฟของ ‘เดอะแมสก์ซิงเกอร์’ กำลังพยายามเกลี้ยกล่อม
“พวกเธอทำอะไรกัน?”
“นี่เป็นเขตปฏิบัติงานนะ!”
มีคนโทรเรียกรปภ. มา
ปรากฏว่าเมื่อรปภ. พยายามจะขับไล่ แฟนคลับหลีอวี้เหล่านั้นก็ตะโกน!
“พวกแกใครคิดจะมาแตะต้องฉัน!”
“รปภ. ทุบตีคนแล้ว!”
“ทุกคนรีบมาดูนี่เร็ว!”
“นักข่าวอยู่รึเปล่า! พวกมันเล่นสกปรก!”
ไร้ยางอายสิ้นดี!
มีคนมาล้อมมุงมากขึ้นทุกที!
ใครจะมาต่อว่าหรือเกลี้ยกล่อมก็ไร้ประโยชน์!
น้องคนเล็กส่ายหน้า “มารยาทแย่จัง”
พ่อขมวดคิ้ว “แบบนี้คงต้องรอจนกว่าจะกลับได้ล่ะ”
ทุกคนต่างไปไหนไม่ได้ บางคนทำท่าชี้ไม้ชี้มือไปที่ประตู บางคนอดโมโหไม่ได้
แต่ไอ้พวกแฟนคลับหลีอวี้ดูเหมือนจะไม่ฟัง จับมือกันขวางประตูอยู่อย่างนั้น “ไม่มีคำอธิบายให้พี่หลีอวี้ พวกแกก็อย่าคิดจะได้ไปไหนเลยวันนี้!” เป็นกลุ่มเดียวกับพวกคนที่ก่อความวุ่นวายกลางการอัดรายการก่อนหน้านี้
ต่างคนต่างหมดหนทาง พวกแฟนคลับไร้เหตุผลเหล่านี้รับมือยากที่สุด!
ตอนนี้เอง จางเย่ทนดูต่อไปไม่ไหวแล้ว จึงแหวกฝูงคนเข้าไปข้างหน้า
แม่ตะลึง “นั่นแกจะทำอะไรของแกน่ะ?”
พ่อร้องเรียก “จางเย่!”
พนักงานสถานี BTV มองเห็นจางเย่ ก็รีบเปิดทางให้เขาทันใด “อาจารย์จาง พวกเขามาก่อความวุ่นวาย พล่ามอะไรไม่รู้!”
เล่นสกปรก?
ก็หลีอวี้ยังไงเล่าที่เล่นสกปรก!
อีกด้าน ภายใต้การจับจ้องของทุกคน จางเย่ก็เดินมาหยุดอยู่ต่อหน้าโล่มนุษย์โดยพวกแฟนคลับเดนตายของหลีอวี้สิบกว่าคนนั้นแล้ว
คนเหล่านั้นเมื่อเห็นจางเย่ก็ผงะ ก้าวถอยไปข้างหลังอย่างไม่รู้สึกตัว
จางเย่ยืนอยู่ตรงนั้น จ้องพวกเขา ไม่ได้พูดอะไรสักคำ
“นาย!”
“เฮือก!”
“แค่กๆ”
พวกคนเหล่านั้นเจียมตนทันควัน
วัยรุ่นชายคนหนึ่งกำลังจะอ้าปากพูด “พี่หลีอวี้เขา…”
เพื่อนคนหนึ่งที่อยู่ข้างๆ รีบเข้ามาคว้าคอเขา “ไปเถอะ”
วัยรุ่นชายโมโห “ไปอะไร?”
อีกฝ่ายกระซิบ “นั่นมันจางเย่นะ”
จางเย่
อันธพาลวงการบันเทิงที่ใครเห็นเป็นต้องขยาด!
สร้างความปั่นป่วน? ทุบตีคน? ด่ากราด? ไม่มีอะไรที่เขาไม่เคยทำ!
พวกเขาหาเรื่องคนอื่นได้ เพราะรู้ว่า รปภ. ของสถานี BTV ไม่กล้าลงมือกับพวกเขา พนักงานสถานีที่อยู่ตรงหน้านี้ก็ไม่อาจลงมือกับพวกเขาได้ แต่กับจางเย่นั้นไม่เหมือนกัน ลองหมอนี่เอาเรื่องขึ้นมา ต่อให้เป็นเง็กเซียนฮ่องเต้เขาก็กล้าด่า!
“เรื่องนี้ยังไม่จบแน่!”
“อีก อีกเดี๋ยวเราจะมาใหม่!”
“ฝากไว้ก่อนเถอะ!”
คนจำนวนหนึ่งส่งเสียงข่มขู่อีกสองสามประโยค แล้วพากันวิ่งหนีหัวหด!
จางเย่หันกลับมาหาพ่อแม่และน้องสาวทั้งสาม “เรียบร้อย ไปกันเถอะ”
พวกพนักงานที่ติดอยู่ตรงนั้นต่างพูดไม่ออก
“ขอบคุณค่ะ”
“ขอบคุณอาจารย์จาง”
“เพราะบารมีอาจารย์จางแท้ๆ”
“หัวหน้าจาง เหนื่อยหน่อยนะครับ”
“ฮ่าๆ หน้าคุณนี่เป็นประโยชน์ดีจัง!”
พวกเขาทั้งหงุดหงิด ทั้งเรียกรปภ. ทั้งขู่จะแจ้งความแล้วแต่ก็ไม่ได้ผลสักอย่าง คนพวกนั้นไม่ฟังสักคำ ปรากฏว่าพอจางเย่มายืนอยู่ตรงนั้นครู่เดียว ไม่ทันได้พูดอะไรสักคำ คนพวกนั้นก็เผ่นกันหมดเลย!
น้องสาวคนเล็กกะพริบตาถี่ แล้วยิ้มขำ “พี่ชาย ที่แท้ชื่อเสียงพี่ก็เน่าเหม็นขนาดนี้เลย?”
จางเย่ “...” เถียงไม่ออก!
บรรดาพนักงานที่อยู่รอบๆ ได้ยินก็ต่างขำจนไหล่สั่น!
“พรืด!”
“ฮ่าๆๆๆ!”


[Go To Next Chapter]( ./130.md)